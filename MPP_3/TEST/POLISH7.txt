Ważna historyczna debata dotyczy stopnia terroru w Armii Czerwonej. Brytyjski historyk Antony Beevor podaje „złowrogą” wiadomość z Wydziału Politycznego Frontu Stalingradzkiego z 8 października 1942 r., mówiącą o tym, że: „Nastrój defetyzmu został prawie całkowicie wyeliminowany, a liczba zdradzieckich incydentów maleje” jako dowód na represje radzieckich organów bezpieczeństwa wobec żołnierzy Armii Czerwonej w wykonaniu funkcjonariuszy Oddziałów Specjalnych (później przemianowanych na Smiersz)[80]. Z drugiej strony Beevor zauważył, że często niezwykła odwaga żołnierzy radzieckich w Stalingradzie porównywalna jest tylko z bitwą pod Verdun i argumentował, że sam terror nie może wyjaśnić takiego poświęcenia[81]. Richard Overy odnosi się natomiast do pytania, jak ważne były metody przymusu w Armii Czerwonej w porównaniu z innymi czynnikami motywacyjnymi, takimi jak nienawiść do wroga. Twierdzi on, że chociaż „łatwo jest argumentować, że od lata 1942 r. armia radziecka walczyła, ponieważ była zmuszona do walki”, skoncentrowanie się wyłącznie na terrorze jest „zniekształceniem naszego poglądu na radziecki wysiłek wojenny”[82]. Catherine Merridale po przeprowadzeniu setek wywiadów z radzieckimi weteranami na temat terroru sowieckich służb specjalnych na froncie wschodnim, a zwłaszcza na temat stosowania Rozkazu nr 227 („Ani kroku w tył!”) w Stalingradzie, zauważa, że na pozór paradoksalnie żołnierze „często odpowiadali, iż to [ten rozkaz] przyniósł im ulgę”[83]. Wspomnienia czerwonoarmisty Lwa Lwowicza są przykładem takiej opinii; mówił on, że:

[Rozkaz nr 227] to był konieczny i ważny krok. Po tym, jak to usłyszeliśmy, wszyscy wiedzieliśmy już, na czym stoimy. I wszyscy – to prawda – czuliśmy się po tym lepiej. Tak, czuliśmy się lepiej[83]


Dom Pawłowa w 1943 r.
W bitwie stalingradzkiej wiele kobiet walczyło po stronie radzieckiej lub służąc w formacjach pomocniczych wielokrotnie znalazło się pod ostrzałem. Jak przyznał generał Czujkow:

Pamiętając o obronie Stalingradu, nie mogę przeoczyć bardzo ważnego pytania […] o rolę kobiet w wojnie, zarówno na tyłach, jak i na froncie. Podobnie jak mężczyźni, ponosiły one wszystkie ciężary życia w warunkach bojowych i razem z nami, mężczyznami, doszły aż do Berlina”[84]

Na początku bitwy było 75 000 kobiet i dziewcząt z okolic Stalingradu, które ukończyły tam szkolenie wojskowe lub medyczne i zostały skierowane do służby frontowej[85]. Kobiety obsadziły wiele baterii przeciwlotniczych, które walczyły nie tylko z samolotami Luftwaffe, ale także z niemieckimi czołgami[86]. Radzieckie sanitariuszki nie tylko opatrywały rannych żołnierzy pod ostrzałem, ale też brały udział w bardzo niebezpiecznych działaniach polegających na sprowadzaniu poszkodowanych do szpitali polowych pod ostrzałem wroga[87]. Kobiety były także operatorami radiostacji i telefonistkami, a wiele z nich zginęło, kiedy ich stanowiska znalazły się pod ostrzałem[88]. Chociaż kobiety zwykle nie były szkolone do walki jako piechota, wiele z nich walczyło jako strzelcy karabinów maszynowych, operatorzy moździerzy i zwiadowcy[89]. Kobiety w Stalingradzie służyły również jako snajperki[90]. Trzy pułki lotnicze walczące nad Stalingradem były całkowicie żeńskie[89]. Przynajmniej trzy kobiety zdobyły tytuł Bohatera Związku Radzieckiego jako kierowcy czołgu w bitwie stalingradzkiej[91].


Żołnierze 13 Gwardyjskiej Dywizji Strzeleckiej odpoczywają po walce
Zarówno dla Stalina, jak i Hitlera Stalingrad stał się kwestią prestiżu, który znacznie przewyższał jego znaczenie wojskowe[92]. Dowództwo sowieckie przeniosło jednostki z rezerwy strategicznej Armii Czerwonej z rejonu Moskwy do dolnej Wołgi i przetransportowało samoloty z całego kraju w okolice Stalingradu.

Obciążenie obu dowódców wojskowych było ogromne: w oku Paulusa rozwinął się niekontrolowany tik, który ostatecznie dotknął całej, lewej części jego twarzy, podczas gdy Czujkowa dręczyły wypryski naskórne, który wymagały całkowitego zabandażowania rąk[93].